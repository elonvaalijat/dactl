---
layout: post
title:  "Elonvaalijoiden syytteet kaatuivat oikeudessa – yhdistys jatkaa Elokapinan tukemista"
date: 2024/04/05
slug: syytteet-hylattiin
tags:
  - ilmastokriisi
  - lehdistötiedote
  - ihmisoikeudet
  - häirintäkanne
hero: 'uploads/myohemmin2000.jpg'
overlay: green
published: true
---

Lehdistötiedote - vapaa julkaistavaksi heti

# Elonvaalijoiden syytteet kaatuivat oikeudessa – yhdistys jatkaa Elokapinan tukemista

Helsingin käräjäoikeus hylkäsi Elokapinaa taloudellisesti tukeneen yhdistyksen, Elonvaalijat ry:n, syytteet. Yhdistystä ja sen hallituksen jäseniä oli syytetty rahankeräysrikoksesta, jonka syyttäjä muutti viime hetkellä syytteeksi väärän todistuksen antamisesta viranomaiselle. Yhdistys oli järjestänyt pienkeräyksiä Elokapinan kesä- ja syyskapinaa varten vuonna 2021.

Käräjäoikeuden tuomiossa todetaan, että Elokapinan mielenosoitukset nauttivat perustuslain suojaa. Näin ollen kerätyt varat on käytetty lainmukaiseen tarkoitukseen. Helsingin käräjäoikeus katsoo riidattomaksi, että varat on käytetty siihen lailliseen tarkoitukseen, jota varten ne on kerätty. Tuomioistuin on päätöksessään todennut kaikki syyttäjän esittämät väitteet perättömiksi ja määrännyt Elonvaalijoihin kohdistuneen 20 000 euron takavarikon purettavaksi.

"Mahtavaa, että syytteet kaatuivat! Olisimme toki toivoneet, että syyttäjä olisi jättänyt haasteen sikseen syyttämisen tarkoituksettomuuden vuoksi. Tämä oikeusprosessi on tuntunut kafkamaiselta kyykytykseltä, kun meitä vastaan on yritetty keksiä jos jonkinlaisia rikosepäilyjä, samalla kun yhdistyksen koko varallisuus on ollut kaksi ja puoli vuotta takavarikossa ja yhdistys on ollut lähes toimintakyvytön", sanoo Elonvaalijat ry:n puheenjohtaja Lauri Kangassalo.

"Seuraavaksi aiomme käyttää alunperin kerätyt varat Elokapinan tukemiseen niin pitkälti alkuperäisiä tarkoituksia mukaillen kuin mahdollista. 2021 vuoden kesä- ja syyskapinaan emme niitä voi toki käyttää, joten meidän pitää keskustella Elokapinan kanssa, mihin varat tulisi kohdentaa. Aiomme myös jatkaa varainhankintatoimintaa tulevaisuudessa normaalisti Elokapinan ja mahdollisesti myös muiden ruohonjuuritason toimijoiden kanssa." Kangassalo jatkaa.

"Tällaisten uutisten myötä on kevyt mieli jatkaa kevättä ja toimintaa. Erityisen iloisen päätöksestä tekee tietenkin se, että kaikkien asiakokonaisuuden vastaajien syytteet kaatuivat," Elonvaalijoiden vuoden 2021 hallituksen puheenjohtaja Lotta Hyvärinen toteaa. "Elonvaalijoiden syyte asettuu laajempaan kuvaan, jossa on kyse useista poliisin nostamista rikollistamisepäilyistä Elokapinaa kohtaan. Kaikilla on ollut heikot perusteet, mikä näkyy myös tuomioiden lopputuloksessa." Hyvärinen lopettaa.

#### Haastattelypyynnöt ja lisätiedot
Lotta Hyvärinen, 045 636 2333
[info@elonvaalijat.fi](mailto:info@elonvaalijat.fi)

Elonvaalijoiden aiemmat tiedotteet: [https://elonvaalijat.fi/tiedotteet/](https://elonvaalijat.fi/tiedotteet/)